廖恩燾著

嬉笑集 校正本

重印嬉笑集自序

蓋自過河卒仔，提倡白話教科；串戲師爺，結束黃疤射利。廣東音特別，外江佬畫耳埋牆，外江音更差。廣東佬開喉撞板，共你講多嘥氣，成班鬧咁(手豆)泥。唯有招銘山半面琵琶抱嚟，靚密解心唱到夠。呂拔湖八股文章講起，秀才笑口合唔埋。眼軌轉風，毛管出火，隻隻山歌對答，既客家村，枝枝河調流傳。又水鬼氹監人賴厚，索油躉鬼咁滋油 ，夠佢褸幽，鍊體操魂不附體。點似不時拈本讀，咪怕蛇春咁長，立刻消啖痰，明知狗屁係辣。拜佛先睇佛面，賣花總讚花香。

作者珠海餘生，近住柳波湧畔，見過泮塘皇帝。微臣足領尿褒。充埋大良斗官，老友慣打牙較。排啱廣嗓，諦成律詩，一片婆心。唔算踱西遊怪記；幾番公認，就算補北夢瑣言。冇摩囉拍柵肉酸，比阿混洗鑊乾淨。能聞能舞，非屎桶中關帝把刀。或掘或尖，任腦袋裡董狐支筆。是為序。

己丑孟夏珠海夢餘生撰於香港寓園影樹下之捕風捉影亭

嬉笑集

漢書人物分詠

秦始皇

荊軻嚇失佢三魂，好在良官冇搬親。
野仔執番條爛命，龜公害盡幾多人。
監生點解嚟陪葬，臨死唔知仲拜神。
萬裏咁長城一座，後來番鬼當新聞。

六國吞埋擸吓鬚，安心就咁著龍袍。
收齊爛鐵燒銅像，堆起新書透火爐。
過海點嚟求味藥，當天仲去貼張符。
既然慌到江山箖，生仔唔該叫阿胡。

漢高祖

荷包有貨仲招呼，外父公真眼色高。
皇帝著條龍打種，功臣當隻狗掹毛。
亂嚟射尿淋人帽，詐去屙痂避把刀。
唔係打蛇隨棍上，江山點得到佢撈。

幾句歪詩大砲車，唔通咁就嚇人咩。
老婆惡馬封親戚，野仔真狼食伯爺。
用到軍師屙削屎，做成皇帝笑依牙。
霸王已自烏江喪，邊個同佢拗手瓜。

陳涉
有隻狐狸會出聲，突然叫起佢尊名。
招兵直筆鬆監犯，放火開牌嚇老更。
點估天書仍係假，誰知鬼卦認真靈。
咁都皇帝爭唔到，重做包爺亂乜坑。

楚項羽
聲大條腰又咁粗，殺人放火亂糟糟。
惡爺點忿嚟丟架，病佬唔啱就掟煲。
兩條公婆流出尿，八千人馬剩渣毛。
吟詩睇白吟唔甩，跑到烏江就一刀。

蕭何
一入鹹陽屎眼鬆，擸埋數簿去充公。
出身咪笑衙門仔，發腳嚟追褲襠蟲。
幾隻武牛唔忿氣，成班獵狗咁爭功，
若然皇帝唔開口，打到登時亂曬籠。

張良
闊官散盡咁多資，只恨龜公死得遲。
執起草鞋交伯父，落埋蚊帳做軍師。
慣孖皇帝撐擡腳，怕見行家鏟地皮。
仲估練仙唔食飯，原來借意就溜之。

韓信
單單婆乸眼睛開，棍咁光時冇睇衰。
點忿低頭鑽褲襠，分明打手上擂台。
相爺趁勢吹幾句，老將登時震起嚟。
咪估書錐唔識相，果然黑狗就當災。

陳平
撇落書包就帶兵，阿哥綠帽戴唔成。
生嚟剝殼雞春靚，重比黐金狗屎腥。
豬肉分勻唔過稱，龜頭縮住咁靈擎。
若然唔得周丞相，撞板當堂撞到正。

範增
老貓燒剩幾條鬚，悔恨當年眼冇珠。
灌水馬騮唔遏玩，爛泥菩薩點能扶。
明知死計專兜篤，重想孤番再殺鋪。
一自鴻門佢錯過，神仙有篾也難箍。

朱虛侯劉章
唱到耕田個隻歌，幾乎嚇壞老虔婆。
後生助馬真唔錯，先帝從龍削嘅多。
輸剩著棋幫手殺，認清堆草直頭鋤。
旗桿若有人擔起，點敢憑空指鼻哥。

周勃
把嘴輸人幾咁僵，誰知老實好商量。
碰啱皇帝嚟查賬，逼住將軍要落箱。
馬桶省淨孖口呂，龍舟唱罷大喉章。
縱然蕭位平哥想，執定行頭佢上場。

李廣
掛帥當年運咁紅，而家氹肚白鬚公。
失魂煙槓高聲唱，倒運軍師詐締聾。
醉到真貓衰撞板，射嚟假虎硬開弓。
江山打掂俾人坐，算命唔該話佢窮。

秦二世

亞官真正火麒麟，呢件龍袍點稱身。
咪估懵丁唔識鹿，誰知太監係閹春。
軍師個陣明知死，龜蛋周時咁失魂。
大話仲還兼好彩，江山趁早送埋人。

夠之大癮火麒麟，呢件龍袍仲幾新。
未必乖哥唔識鹿，果然太監係閹春。
一堂鼻涕真衰仔，二世銜頭咁嚇人。
點估江山全送曬，亡秦應在阿胡身。

李斯

兩仔爸都喊一聲，呢回鬼叫你唔精。
烏蠅已自褸埋腳，黃狗焉能帶出城。
整定命窮該食粥，可憐尿急正開坑。
先該咁辣成條令，係話(走留)人就(走易)生。

再論秦王子嬰與趙高一首
壞極唔曾咁冇渣，原來壞在個爸爸。
築城仲估嚟消煞，生仔唔知會敗家。
隻鹿俾人安做馬，條龍到佢變番蛇。
宮中有種都扣雜，甩艼番瓜染狗茄。

項莊
酒席開齊眼火紅，舞刀想送阿劉終。
急茄過後知高帝，通水溜先怨老宗。
馬屁個班嚟救駕，牛精呢位點成功。
卒之自刎烏江死，樹倒猢猻捉入籠。

樊噲
病到昏君咁氹堆，呢回使乜震如雷。
閹春大髀嚟橫枕，碌眼鬍鬚打直吹。
馬腳咪仍抽靚仔，豬頭點重記乾杯。
唔因捺住條裙帶，老命幾乎變咗灰。

賈誼
髒人賴尿有來由，唔講治安冇咁嬲。
皇帝生滋貓入眼，先生亂吠狗開喉。
仆街雖係長沙貶，奉旨都還便殿睺。
若果至尊仍避席，呢鋪牌要再執籌。

嚴光
釣魚釣得咁沙塵，褸塊羊皮重幾斤。
皇帝孖鋪真闊佬，先生反瞓係星君。
偶然捊被椏開腳，有個開窗屹起身。
慌到鼻哥窿冇肉，原來佢會睇天文。

汲黯
洗馬官真夠頂尖，後來拜相幾尊嚴。
辣成狗屁人都怕，擸順貓毛佢咁謙。
皇帝偶然唔帶帽，朝臣正在等開廉。
得佢醒水先傳旨，又發倉嚟賑遍添。

衛青
將軍點忿挽油瓶，老母瓜埋去帶兵。
打到凶奴慌出屎，拉齊部卒講交情。
既然生仔都封爵，使乜逢人仲叫兄。
監躉果然精相法，當時咪鬧佢唔靈。

蘇武
麒麟椏乍後生哥，磨利張刀去講和。
狗屁檄文攻鼻辣，龍頭拐杖甩毛多。
既然飲奶都能飽，使乜吞冰得咁傻。
精仔阿陵唔識趣，偏偏提起個番婆。

霍光
托孤一啖就應承，扮起周公鬼咁醒。
鳩屎的獃登大寶，春毛咁亂搞唔清。
點知拈幅圖嚟睇，唔使開聲講亦明。
口帶呢條交過佢，咪扒雞仔學麻鷹。

司馬相如
十月天時芥菜心，突然挑起為彈琴。
姑爺賣賦錢難揾，小姐當爐酒要斟。
窮到牛頭賒褲著，碰啱獅鼻打鑼尋。
茂陵仲想裝埋艇，頭白吟成冇曬音。

馬援
老家夥仲咁精神，僸住鞍還會鞠躬。
皇帝出聲真喝彩，宮娥偷笑假裝聾。
至冤話佢車幫貨，點忿聽人叫白翁。
痞響殿前嚟數米，可憐隻馬似禾蟲。

東方朔
跌落天星過水磨，此公把口滑稽多。
偷桃嚟食瞞王母，帶肉返歸贈老婆。
鹹豆食埋腰定刺，矮瓜飽過肚還屙。
救生好幾條人命，借艇周時咁割禾。

董仲書
夢見條龍咪當蛇，胃前鑽入打交加。
奏章屢上拋生藕，聖旨常頒讚要瓜。
唔叻天人三度策，唔睺鬼火幾枝花。
落埋蚊帳燈仍點，讀起書來有嘞牙。

史事隨筆

孫武子吳宮教美人戰
呢鋪世界老孫撈，教會宮娥使把刀。
大力斬嚟唔見血，細聲笑下就吹鬚。
劏豬咁易將佢殺，上馬無須要你扶。
若便當時真有炮，擔茄仲要揾人扶。

郭子儀單騎入單於營
吐蕃回紇也西戎，邊個唔驚郭令公。
廿四中書都考過，千三年史冇人同。
諸羌壞蛋傳染死，單騎真狼向敵衝。
睇見天門開曬後，壯成膽氣似蒸籠。

蘇東坡遊赤壁
五柳長鬚靚伯爺，叫船邊處去遊啫。
想嚟赤壁詩茄佛，怕乜青廉酒債賒。
甕愛惠州梅菜味，盆憎安石毒苗牙。
光頭個位葷唔食，交帶船夫咪炒蝦。

天寶遺事書感二首
孭帶嚟孭大肚胡，肥環點會咁污糟。
肉都剝出雞頭嫩，紋有開殘蟹爪粗。
狗仔抱啱棋局攪，龜公上到殿欄扶。
偷偷誓願人唔見，老白憑空亂爆煲。

既然稱做太真仙，嘥到都唔值個錢。
綠帽昏君偏怕事，紅牌元帥咁專權。
千年戾氣埋怨鴿，一縷怨魂化杜鵑。
吊罷馬嵬坡下水，我嚟扒隻逆流船。

王昭君琵琶出塞
咁靚宮娥嫁老番，琵琶抱住出楡關。
收埋隻髻慌人睇，較過條弦對鬼彈。
件事瓦靴摣到爛，點臨石柄轉成彎。
後來仔做凶奴主，廟也唔該係賀蘭。

漢文帝勞軍細柳營
望埋堆柳係周營，掃曬其它撚笑星。
皇帝駕臨唔卸甲，將軍令下似撻丁。
既然飯煲同撈熟，點有兵衣敢踢主。
老豆安劉真抗鬥，誰知個仔仲靈擎。

魏武贖文姬歸漢
奸仔唔因靚嘢睺，因何咁闊挖荷包。
贖番老蔡千金女，跳出匈奴百鳥巢。
按住鬼腔將拍製，掃埋蟲屎把書抄。
獨憐替隻公乞命，雞乸啼親就發茅。

注：文姬後嫁董祀，董犯罪當斬，姬蓬頭跣足哀哭求免，操憐而敕之。

田單火牛救趙
齊兵喐下把燕吞，好在單哥叻過人。
鬆出隊牛嚟救火，教啱堆虎去行軍。
壯丁燒到成煙鬼，元帥瓜埋變灶君。
幾個笛生條狗命，投降重咁趕頻侖。

畢吏部盜飲比舍郎酒
一支公點使人陪，擘蟹周時飲兩杯。
索下鼻嚟知酒熟，偷將手去把埕開。
飲成龍過江唔止，醉到貓躝地咁衰。
唔係睇真啱識佢，老更綁嚟當豬抬。

餘意再詠畢吏部一首
個官偷酒咁饑荒，何不當時解下囊。
但咁斯文嚟做賊，究唔係劣去貪贓。
醉因酒已清成甕，碌倒街還叻過床。
吏部老爺真爛飲，劈低烏帽又開箱。

注：洋酒皆箱裝。

王猛捫虱見桓溫
一邊說話仲拗痕，乜敢嚟蝦大粒溫。
懵鬼眼中唔日月，老坑肚裏有乾坤。
名為猛就終歸猛，呢趟捫完咪再捫。
硬把孔明來比佢，符堅想學國三分。

老子騎青牛過函穀關
長鬚氹落肚臍窿，好似瘟雞亂咁舂。
騎隻古靈精怪嘢，擔支爛鬼熟煙筒。
聖人拜佢為師父，道士開山叫祖宗。
昨夜冚城嘈火燭，誰知就為呢條龍。

漢武帝重見李夫人
皇帝單思病要醫，茅山道士電機師。
傳齊太監嚟開嘜，請出明星去扮妃。
貓尾掹嚟真地利，龍肝疏曬乜天時。
隻嬲密偈傾唔得，心事成籮佢點知。

範蠡載西施遊五湖
江山一冚鬼溜清，連靚老婆踢甩繩。
益曬支公扒淨水，帶埋隻乸叫孖舲。
阿文條命啱收擋，蘇貨原單就出城。
人地報仇佢享福，蠡哥都咪話唔精。

諸葛武侯前後出師表書後二首
鬥官真算敗家精，敗到剩渣白帝城。
盡在呢鋪瓜老虎，唔難一拍散烏蠅。
鞠躬仲去搏埋命，臨病還嚟出乜兵。
仲係個條蘇屎尾，死雞撐蓋夠靈擎。

六出扭到咁多年，寫得文章兩大篇。
咪估不毛深入地，就能有蔑穩箍天。
周身八寶圖成陣，一國三分爛過錢。
羊係阿崩劏個隻，茅廬未吃佢知先。

陶淵明採菊東籬
先生著件爛長衣，擔把鋤頭挽個荲。
人正淡如先日菊，花還靚過舊年枝。
種都有話撬牆腳，採更唔到鏟地皮。
彎到條腰弓字樣，自然屙屁就成詩。

馮驩客孟嘗君
魚唔俾食唱應該，唱出埋車點落台。
刀柄敲親嘈過鬼，賬單燒到變成灰。
收租點當人情送，撻數終歸主顧賠。
捉住阿文嚟做兔，山窿監硬替佢開。

旗亭畫壁二首
亭嚟點有唪牆啫，四柱批灰畫起蛇。
黑過烏煙堆狗屎，靚成鬼火雜豬花。
首詩揾個姑娘唱，尾注靈擎第一扒。
唔係黃河車咁猛，幾時輪到佢稱咑。

蘇幫算佢主紅牌，貓仔都嚟當乸拉。
筆叫摣支同稱較，墨交磨缽把名題。
貪新咪笑酸羌竹，照舊仍溫濕水柴。
唱到收聲齊喝采，隔壁重仲亂籠雞。

劉阮入天台
行條山路做姑爺，點仲溪窿仲好花。
碰到兩單都好嘢，食完個碗係胡麻。
有緣酒既陪人飲，冇話鋪唔共佢孖。
番過見啱孫七代，打開族譜不妨查。

莫愁湖泛舟
趁潮嚟探莫愁家，潮氣千年有啲差。
暈到船頭拋大浪，靚成艇尾擺鮮花。
皇軍踏過山唔草，番鬼遊親雀就瓜。
至慘兩條生臂藕，抱完佬仲抱琵琶。

玄武湖
鑿成湖後幾離啦，監硬開弓射浪花。
土匪扮來充死蛤，海軍激到跳生蝦。
櫻桃點夠兵丁摘，葵扇留番醜女摣。
毛蟹腳魚平夾靚，果然益曬食專家。

勝棋樓
英雄做事分三奇，殺曬江山半著棋。
燕子入廉臟一下，鶯哥見水恨雙飛。
座樓詩屁都屙滿，呢帳煙精點算哩。
好在中山仲有個，後來推冚西龍旗。
掃葉樓
石級無難躀直辯，青苔躝上佛樓前。
高山剩得三唔四，好畫留香半老千。
落葉歸根代掃地，種花成畝咪耕田。
達摩肚比籮仲大，狗肉裝埋幾百年。

雨花台
狗屎抅埋幾執灰，冚成呢座咁高台。
石頭聽講溫咁叭，佛眼關情定會開。
仲估吟詩屙狗屁，原來索嘢臭狐窿。
行前幾步心才息，路過溪前有鬼追。

台城
柳在台城雪甩毛，白毛升上半天高。
孤皇餓死真唔抵，百姓超生亦有撈。
亡左幾回心打突，冤哉呢遍首稱都。
既貪獅子山形好，撞爛飛機就咪嘈。

夫子廟
何曾俎豆有馨香，告朔慳番隻病羊。
點止三家陳女樂，居然八佾舞洋裝。
武城認正弦音地，文廟開埋賭博場。
唔到聖人唔掩鼻，大成殿裏尿成缸。

牛頭山
牛頭一笑破山顏，和尚從今咪掛單。
揩曬香油抽曬水，做埋師祝擺埋攤。
租牌引客叉麻雀，叫轎敲人睇白鷴。
官太若嚟遊佛殿，烏蠅馬腳又褸番。

天文台
報風報雨報埋煙，日本人稱大話團。
寒暑表真多事件，測量器便係神仙。
擋雷機著雷嚟劈，得月樓啱月未圓。
隔海宋王台咁遠，，搬嚟呢處想摩天。

注：日諺謂撒謊為天文台。

秦淮河
遊河點去搵燒船，白水慳埋化浸煙。
鴉片自從公賣後，嗎啡仍打客前眠。
大堆垃圾嚟堆氹，小販生涯要靠天。
酒館尾樓彎屎艇，剛啱風正一帆懸。
注：白水——白銀。

明孝陵
入門撞正馬騮頭，仲有劉邦鼻咁鉤。
點估開基爭位坐，都同上市揾機投。
功臣照樣嚟劏狗，壞種親生亦鬥牛。
咪攢侯王鋪相好，隔籬呷醋有人嬲。

烏衣巷
夕陽斜就近黃昏，巷口搜家第幾勻。
燕子尋巢尋錯路，羊咩食草食埋根。
冇毛再做刁陵鶴，有血唔慌出竇蚊。
王謝堂前蠅咁靜，時聞狗吠倒屎人。
（屎原字用屍字下一加字，粵語屎的意思）

信口開河錄
自由女
姑娘呷飽自由風，想話文明揀老公。
唔去學堂消暑假，專嚟旅館扮春宮。
梳成隻髻鬆毛狗，剪到條辮倔尾龍。
靴仔洋遮高褲腳，長堤日夜兩頭舂。

叉麻雀
買齊旺子當孤番，跌落天嚟幾咁閒。
博命做成清一色，絕張摸起大三番。
尾糊整定輸家食，手氣全憑旺位搬。
邊個龜公唔好彩，十鋪九趟被人攔。

注：攔——截糊。

推牌九
做起莊嚟想拆天，呢鋪賭法惹人憐。
發親火就堆頭撞，轉下風嚟擺口煙。
密十連摣唔改色，長三配對仲輸錢。
至衰幾隻塘邊鶴，未到開牌震定先。

注：塘邊鶴——外圍“買馬”者。

廣州即事四首

廣州唔到十三年，今再返嚟眼鬼冤，
馬路窿多車打滾，鵝潭水淺艇兜圈。
難在記念堂中住，闊佬迎賓館裏鑽。
酒店老車俱樂部，隔壁醮打萬人緣。

泮溪居菜算齊全，塘虱田雞淡水鯾。
燒隻肥鵝皮幾脆，炆條爛蟮骨都綿。
荔枝怕食荷包大，班本興聽薛覺先。
戲院打單仲小事，丘爺錯手送盲拳。

注：粵諺有講：大個荔枝揾笨七。

鹽都賣到咁多錢，點怪鹹龍飛上天。
官府也收來路貨，賊公專劫落鄉船。
剃刀颳到門楣爛，賭棍扒多席面穿。
禾米食完麻雀散，留香光塔伴紅棉。

注：鹹龍——港幣。

水災聽話要開捐，預備從中揾個錢。
貓面誰知監佢食，牛皮點肯任人煎。
埋枱照例燒輪炮，入格周時歎口煙。
想咪剩番條鼠尾，氣車輪胎早拎完。

廣州漫興
全城幾十萬撈家，唔夠官嚟夾手扒。
大碌藕真抬慣色，生蟲蔗亦啜埋渣。
甲仍未飽偏輪乙，賊點能知仲有爸。
似走馬燈溫咁轉，炮台難怪叫車乜。

八十四歲自壽
壽桃歎過廿多年，姜太公還讓我先。
苯伯近來身要憑，老婆好在腳唔纏。
詩吟幾句天之籟，日食三餐海上鮮。
真有睇頭班咁戲，執番埋頂狗毛氈。

贈友
六年不見先生面，今見先生仲有鬚。
識透舊餚唔合炒，怕同新鑊湊埋撈。
風車世界啦啦轉，鐵桶江山慢慢箍。
眼鬼咁冤唔願睇，暫時詐醉學糊塗。
己末年與胡公展堂在橫濱旅館居無俚，讀漢書下酒，籲衡古今人物，有名合符節者，戲成廣州俗話七律若幹首，展堂為擊節。慫恿付梓。三十年來，度存散佚，傾就朋輩夕酒，資為談柄，或記憶所及，摘錄十之四五，再補新作，書之於帙，見者傳播，索閱紛來。因序而付印，不足登大雅之堂也，著者付記。

題《嬉笑集》後二首
梁寒操
重記南京住時事，風義隔日過寒家。
唔嫌粗菜多留飯，每愛長談猛飲茶。
妙句時常帶玩耍，奇情真正有渣拿。
如今始見詩鈔出，讀過幾本笑甩牙。

拈來隨手偶然間，鬼咁輕鬆鬼咁難。
急轉風車新世界，慢箍鐵桶舊江山。
小輸小勝塘邊鶴，難舞難聞屎氹關。
老藕細蚊喜歡讀，任人鶻舌笑南蠻。

注：粵諺有講：屎氹關刀，聞又唔得，舞起來更臭。

抣墨大佬重印《嬉笑集》戲效其體題記
有甫老漁
捉影詩翁詩幾章，呢回印過有排忙。
舊看嚼出真滋味，冷飯番炒仲幾香。
使乜噤沉頻擺腦，千祈唔好笑攣腸。
叫埋伯父後生仔，買部真攔唱廣腔。

更餘梁兩位大佬戲題重印廖懺庵嬉笑集
竹下閒人
時興白話作新詩，白話舊詩確出奇。
零舍唔同長興體，一於叻過竹枝詞。
唐文集部都無嘅，番鬼文歌似有啲。
師傅應推廖老大，讀完好嘢笑嘻嘻。

戲題重印嬉笑集
參天閣主（陳本）
何須怒罵放開喉，嬉笑成吟聽出油。
借古諷今真曆落，捕風捉影有因由。
車天未必輸牙較，識貨應當識嘜頭。
句句真言鬼都怕，針針見血利於矛。

嬉笑集題後
簡又文
何胡兩位算先鋒，番話夾埋有伍翁。
論到此翁真架勢，編成專集顯神通。
廣東文獻添新菜，中國詩壇起怪風。
可憐撈嵩唔會睇，冬冬乜嘢芫茜蔥。

注：何胡——何淡如、胡漢民。
伍——伍廷芳

初版《嬉笑集》中有少數可稱“舊題新作”

孟浩然夜歸鹿門
白茫茫就成身雪，黑墨墨真滿腳泥。

題寒江獨釣圖
滿海鋪勻雪仲飛，漁翁摟住件蓑衣。
低隻鶴依還痩,釣起條魚乜咁肥。
連影計埋人兩個,冇聲□落竹成枝。
月光上到蘆花岸，詩屁唔屙等幾時？
（□原字作剔手旁一氹字)

《祖狄中流擊楫》
鬼喳咁樣嘈喧地，火起返嚟□那星。
（□原用門字內一小字，音屌，）


---- 另版 ----

兩仔爸都喊一聲，呢回鬼叫你唔精。
烏蠅已自褸埋腳，黃狗焉能帶出城。
整定命窮該食粥，可憐尿急正開坑。
先該咁辣成條令，[係繫]話遛人就笛生。

（1865-1954）
字鳳舒，號懺庵，惠陽人。廖仲愷（恩煦）的胞兄。長期旅居美洲，曾任駐古巴領事。歸國後寓居上海，後定居香港。1919年完成《嬉笑集》，但延至1949年夏，始出版於香港。後李澤甫重印，轉登《廣東文獻季刊》。廖恩燾善為詞，尤喜吳文英（夢窗）格調，著有《懺庵詞》八卷。其《嬉笑集》詼諧幽默，膾炙人口。全書分《漢書人物分詠》、《史事隨筆》、《金陵雜詠》及《信口開河錄附存》四部分，共七十三首。廖1954年病逝於香港，享年九十。遺著尚有《捫虱談室詞》行世。
他又曾仿招子庸粵謳格調，寫成《新解心》數十章，融入新知識、新思想喚醒世人。如勸人戒鴉片的《鴉片煙》、勸人抵製美國貨的《中秋餅》、反映學生運動的《學界風潮》等等。梁啟超在其《飲冰室詩話》中就表示“絕愛誦之”，並說《自由鐘》、《自由本》、《天有眼》、《地無皮》等篇“皆絕世妙文，視子庸原作有過之而無不及，實文界革命一驍將也。”《嬉笑集》在其外孫女陳香梅的作品《陳香梅詩歌散文選》裡的附錄中亦有錄。
